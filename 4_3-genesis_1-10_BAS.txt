 HASIERAN (1,1–11,32)
Munduaren eta gizadiaren jatorria (1,1–5,32)
Zeru-lurren kreazioa
1
1 Hasieran, Jainkoak zeru-lurrak egin zituen
.
2 Lurra nahas-mahas hutsa zen: leize handiaren gain ilunpea. Jainkoaren arnasa
uren gainean zebilen.
3 Eta Jainkoak esan zuen: «Izan bedi argia».
Eta izan zen argia.
4 Ikusi zuen Jainkoak argia ona zela
eta bereizi egin zuen ilunpeetatik: 5 argiari «egun» eman zion izen eta ilunpeei «gau». Honela, lehen eguna burutu zen
.
6 Jainkoak esan zuen: «Izan bedi sabaia
uren artean, goiko eta beheko urak bereiz ditzan».
Eta hala izan zen. 7 Jainkoak sabaia egin zuen eta sabai azpiko urak sabai gainekoetatik bereizi zituen. 8 Jainkoak sabaiari «zeru» eman zion izen. Honela, bigarren eguna burutu zen.
9 Jainkoak esan zuen: «Bil bitez multzoan
zeru azpiko urak eta ager bedi lehorra».
Eta hala izan zen. 10 Lehorrari «lur» eman zion izen eta ur-multzoari «itsaso». Eta Jainkoak ona zela ikusi zuen.
11 Jainkoak esan zuen: «Eman bitza lurrak belar hezea, hazidun landareak eta orotariko fruta-arbolak beren hazi eta guzti».
Eta hala izan zen. 12 Eta lurrak orotariko hazidun landareak eta fruta-arbolak beren hazi eta guzti eman zituen. Eta Jainkoak ona zela ikusi zuen. 13 Honela, hirugarren eguna burutu zen.
14 Jainkoak esan zuen: «Izan bitez argizagiak
zeru-sabaian, eguna eta gaua bereizteko, eta jaiak, egunak eta urteak ezagutarazteko.
15 Izan bitez zeru-sabaian lurrari argi egiteko».
Eta hala izan zen. 16 Jainkoak bi argizagi handi egin zituen: handiena egunaren gain jartzeko eta txikiena gauaren gain. Eta izarrak ere egin zituen.
17 Zeru-sabaian ezarri zituen lurrari argi egiteko, 18 egunaren eta gauaren gain jartzeko, argia eta ilunpea bereizteko. Eta Jainkoak ona zela ikusi zuen. 19 Honela, laugarren eguna burutu zen.
20 Jainkoak esan zuen: «Egin bezate urek borbor bizidunez; egin bezate hegan hegaztiek lurraren gainean, airean».
21 Jainkoak itsas arraintzarrak sortu zituen, uretan borbor dabiltzan orotariko bizidunak eta orotariko hegaztiak. Eta Jainkoak ona zela ikusi zuen. 22 Eta bedeinkatu egin zituen
, esanez: «Sor itzazue umeak, ugaldu eta bete itsas urak; ugal bitez hegaztiak ere lurraren gainean». 23 Honela, bosgarren eguna burutu zen.
24 Jainkoak esan zuen: «Eman bitza lurrak orotariko bizidunak: abereak, piztiak eta narrastiak».
Eta hala izan zen. 25 Jainkoak orotariko bizidunak sortu zituen: abereak, piztiak eta narrastiak. Eta Jainkoak ona zela ikusi zuen.
26 Jainkoak esan zuen: «Egin dezagun gizakia; izan bedi gure irudiko, gure antzeko; mendera ditzala itsasoko arrainak, zeruko hegaztiak, abereak, basapiztiak
eta lurrean narraska dabiltzan piztia guztiak».
27 Jainkoak, beraz, bere antzeko egin zuen gizakia, Jainkoaren beraren irudira egin zuen; ar eta eme egin zituen.
28 Eta bedeinkatu egin zituen, esanez: «Sor itzazue umeak eta ugaldu, bete lurra eta izan haren nagusi; mendera itzazue itsasoko arrainak, zeruko hegaztiak eta lurrean narraska dabiltzan piztia guztiak».
29 Jainkoak esan zien: «Hara, zeuei ematen dizkizuet lurrazalean diren hazidun landare guztiak eta hazidun fruta-arbola guztiak; horiek izango dituzue janari. 30 Abere, zeruko hegazti eta lurrean narraska dabiltzan bizidun guztiei, berriz, belar hezea ematen diet janari».
Eta hala izan zen. 31 Eta egin zuen guztia oso ona zela ikusi zuen Jainkoak. Honela, seigarren eguna burutu zen.
2
1 Honela burutu zituen Jainkoak zeru-lurrak, berauetan dagoen guztiarekin. 2 Zazpigarren egunerako burutu zuen Jainkoak berak eginiko lana eta zazpigarren egunean lanari utzi zion.
3 Eta bedeinkatu egin zuen zazpigarren eguna
eta sagaratu, egun horretan hartu baitzuen atseden kreazio-lanetik. 4 Hau da zeru-lurren kreazioaren historia
.
Gizakiaren kreazioa
Jainko Jaunak zeru-lurrak egin zituenean, 5 ez zegoen oraindik landarerik lurrean, ezta belarrik ere erneta, Jainko Jaunak ez baitzion oraindik lurrari euririk eman, eta ez baitzen lurra lantzeko gizakirik. 6 Hala ere, lurrazala hezetzen zuen lurrina zerion lurrari.
7 Orduan, Jainko Jaunak lur-hautsez gizona moldatu zuen; sudur-zuloetan bizi-arnasa putz egin zion, eta gizona bizidun bilakatu zen.
8 Ondoren, Jainko Jaunak baratzea landatu zuen Edenen
, ekialdean, eta hantxe ezarri moldaturiko gizona.
9 Orotariko zuhaitzak sorrarazi zituen lurretik, ikusgarriak eta fruitu gozodunak. Baratze erdian bi zuhaitz ernearazi zituen: batak bizia ematen zuen eta besteak dena ezagutzeko ahalmena
.
10 Edendik ibai bat sortzen zen; baratzea ureztatu eta gero, lau adarretan banatzen zen. 11 Lehenari Pixon zeritzan; urrea aurkitzen den Habilako
lurraldea inguratzen du. 12 Urre ona hangoa; badira han erretxina eta harribitxiak ere. 13 Bigarrenari Gihon zeritzan; honek Etiopiako
lurralde guztia inguratzen du. 14 Hirugarrenari Tigris, Axurko ekialdetik doana. Laugarrenari Eufrates
.
15 Jainko Jaunak gizona hartu eta Edengo baratzean ezarri zuen, landu eta zain zezan. 16 Eta agindu zion: «Baratzeko zuhaitz guztietatik jan dezakezu; 17 baina ez jan dena ezagutzeko ahalmena ematen duen zuhaitzetik; hartatik jaten baduzu, hil egingo zara».
Emakumearen sorrera
18 Gero, esan zuen Jainko Jaunak: «Ez da on gizona bakarrik egotea; egin diezaiodan berari dagokion laguna».
19 Jainko Jaunak, landako abere guztiak eta zeruko hegazti guztiak lurrez moldatu eta gizonari eraman zizkion zein izen ezartzen zien ikusteko; honela, bizidun orok gizonak ezarritako izena izango zuen. 20 Beren izena jarri zien, beraz, abere guztiei, zeruko hegaztiei eta piztiei; baina berari zegokion lagunik ez zuen aurkitu. 21 Orduan, Jainko Jaunak lozorroan murgilarazi zuen gizona. Loak hartu zuenean, saihets-hezur bat kendu zion, hezurraren hutsunea haragiz bete ziolarik. 22 Jainko Jaunak gizonari
kenduriko saihets-hezurrez emakumea moldatu eta gizonari eraman zion.
23 Honek esan zuen:

«Hau bai dela
ene hezurraren hezur,
ene haragiaren haragi!
“Emakume” izango da deitua,
gizakumeagandik
izan baita hartua».

24 Hargatik, gizonak bere aita-amak utziko ditu bere emaztearekin elkartzeko, eta bat bera
izango dira.
25 Biluzik zeuden gizona eta emaztea; hala ere, ez zuten elkarren lotsarik.
Jainkoaren agindua hautsi
3
1 Sugea zen Jainko Jaunak egindako piztiarik maltzurrena.
Sugeak esan zion emakumeari:
–Jainkoak debekatu egin dizue, beraz, baratzeko arbola guztietako fruituetarik jatea?
2 Emakumeak erantzun:
–Ez, jan dezakegu baratzeko arboletako fruituetarik. 3 Baratze erdian dagoen zuhaitzaz bakarrik esan digu Jainkoak: «Ez jan horretatik, ezta ukitu ere, hil nahi ez baduzue».
4 –Ez zarete inolaz ere hilko –esan zion sugeak–. 5 Ongi daki Jainkoak, hartatik jan dezazuenean, begiak zabalduko zaizkizuela, eta bera bezalako bihurtuko zaretela, dena ezagutzeko ahalmena
lortuz.
6 Ikusi zuen emakumeak fruitua gozoa zela, arbola ikusgarria eta jakituria lortzeko desiragarria. Hartu zuen, beraz, haren fruituetariko bat eta jan egin zuen. Gero, bere senarrari eman eta honek ere jan egin zuen.
7 Orduan, begiak zabaldu zitzaizkien eta biluzik zeudela ohartu ziren. Piku-hosto batzuk josi eta estalki bana egin zuten.
8 Arratsean, gizonak eta emazteak baratzean zebilen Jainko Jaunaren oin-hotsa entzun zuten eta harengandik gorde egin ziren zuhaitz artean. 9 Baina Jainko Jaunak dei egin zion gizonari:
–Non zara?
10 Gizonak erantzun:
–Zure oin-hotsa baratzean entzun dudanean, beldurtu eta gorde egin naiz, biluzik nagoelako.
11 Jainkoak esan zion:
–Eta nork jakinarazi dizu biluzik zaudela? Galarazi nizun arbolako fruitua jan al duzu?
12 Gizonak erantzun:
–Laguntzat eman didazun emakumeak fruitua eskaini dit eta jan egin dut.
13 Jainko Jaunak esan zion emakumeari:
–Zer egin duzu?
Emakumeak erantzun:
–Sugeak engainatu nau eta jan egin dut.
14 Orduan, Jainko Jaunak sugeari esan zion:

«Hori egin dualako,
madarikatua hi abere guztien artean
eta basapiztia guztien artean!
Sabel gainean arrastaka ibiliko haiz
eta hautsa jango duk
heure bizitzako egun guztietan.
15 Elkarren etsai egingo zaituztet
hi eta emakumea,
hire eta haren ondorengotza;
honek burua zapalduko dik
eta hik orpotik helduko diok».

16 Emakumeari esan zion:

«Haurdun gelditzean,
oinazeak ugalduko dizkizut
eta saminez izango dituzu haurrak;
irritsak senarrarengana
bultzatuko zaitu,
eta hura izango duzu nagusi».

17 Eta gizonari esan zion:

«Emaztearen esanari jaramon egin
eta galarazi nizun zuhaitzetik
jan duzunez gero,
madarikatua lurra zure erruz!
Nekearen nekez
aterako diozu janaria
zeure bizitzako egun guztietan.
18 Sasia eta laharra emango dizkizu,
basalandarez elikatu beharko duzu.
19 Zeure bekokiko izerdiz
jango duzu ogia,
lurrera itzuli arte,
handik izan zara hartua eta:
hautsa zara
eta hautsera itzuliko zara».
Edendik kanporatuak
20 Gizonak bere emazteari Eva, hau da, «Bizi», eman zion izen, bizidun guztien ama delako. 21 Jainko Jaunak larruzko arropaz jantzi zituen gizona eta emaztea. 22 Gero, Jainko Jaunak esan zuen: «Horra gizakia gutariko bat bihurtua, dena ezagutzeko ahalmena
duelarik. Ez dezala orain bizi-arbolako fruiturik hartu eta, hura janez, betiko bizi».
23 Beraz, Jainko Jaunak, Edengo baratzetik bota egin zuen, lurra landu zezan, handik izan baitzen hartua.
24 Gizakia bota ondoren, izaki hegaldun batzuk jarri zituen Edengo baratzearen ekialdean, suzko ezpata distiratsuak zituztela
, bizi-arbolarako pasabidea ixteko.
Kain eta Abel
4
1 Gizonak bere emazte Evarekin harremanak izan zituen. Haurdun gelditu zen Eva, eta Kain –hau da, «Eskuratua
»– izan zuen. Orduan, esan zuen: «Gizon bat eskuratu dut Jaunari esker». 2 Gero, haren anaia Abel izan zuen.
Abel artzain bilakatu zen; Kain, berriz, nekazari. 3 Handik aldi batera, Kainek lurreko fruituen eskaintza egin zion Jaunari.
4 Abelek ere ekarri zituen artaldeko lehen bildotsak eta ardi-gantza. Jaunak abegi on egin zien Abeli eta honen emaitzari; 5 ez, ordea, Kaini eta honen emaitzari. Kain biziki haserretu zen, eta kopetilun zebilen. 6 Jaunak esan zion, orduan:
– Zergatik zaude haserre? Zergatik kopetilun? 7 Zuzen jokatuko bazenu, argituko litzaizuke aurpegia; baina oker zabiltzanez gero, atean duzu bekatua, gainera erortzeko zain. Hala ere, mendera dezakezu
.
8 Behinola, Kainek esanda, Abel eta biak landara elkarrekin joan zirelarik, Kainek anaiari eraso eta hil egin zuen.
9 Jaunak esan zion Kaini:
–Non da anaia?
Kainek erantzun:
–Ez dakit. Anaiaren zaintzaile ote naiz, bada, ni?
10 Jaunak, orduan:
–Zer egin duk? Hire anaiaren odola lurretik oihuka ari zaidak.
11 Horregatik, madarikatu egiten hau hik isuritako odola edan duen lurrak. 12 Lurra landuko duk, baina ez dik fruiturik emango; noraezean ibiliko haiz munduan.
13 Kainek esan zion Jaunari:
–Astunegia dut zigor hau, eraman ahal izateko. 14 Gaur lur hauetatik botatzen nauzularik, zure begi-bistatik urrun eta munduan noraezean ibili beharko dut; hala, aurki nazan edonork hil egingo nau.
15 Jaunak, ordea, erantzun zion:
–Ez horixe! Kain hiltzen duena, zazpi aldiz gogorrago izango da zigortua.
Eta Jaunak ezaugarri bat ezarri zion Kaini, aurkitzen zuen inork hil ez zezan.
16 Honela, Kain, Jaunarengandik aldendurik, Nod
lurraldean bizi izan zen, Edenez ekialdera.
Kainen senitartea
17 Kain bere emazteari batu eta haurdun gelditu zen emaztea, eta Henok izan zuen. Hiri bat eraiki zuen Kainek eta Henok eman zion izen, bere semeari bezala. 18 Henok Iraden aita izan zen; Irad Mehuiaelena; Mehuiael Metuxaelena, eta Metuxael Lamekena.
19 Lamekek bi emazte hartu zituen. Batak Ada zuen izena, besteak Tzila. 20 Adak Jabal sortu zuen, oihal-etxoletan bizi diren abeltzainen arbasoa. 21 Honen anaiak Jubal zuen izena, zitara- eta txirula-jotzaileen arbasoa. 22 Tzilak, berriz, Tubalkain sortu zuen; errementaria izan zen, brontze- eta burdin lanetan ari direnen arbasoa. Arreba bat izan zuen: Naama.
23 Lamekek esan zien bere emazteei:

«Ada eta Tzila, entzun!
Lameken emazteok,
aditu nire kopla:
Zauritu ninduelako, gizona hil dut;
jipoitu ninduelako, mutikoa.
24 Kainen hilketa zazpi aldiz
mendekatuko badute,
zazpi mila aldiz
gehiago
Lamekena».
Adamen beste seme bat
25 Adam berriro batu zitzaion bere emazteari; honek semea sortu eta Set
eman zion izen. Orduan, esan zuen: «Jainkoak sorrarazi dit beste seme hau, Kainek hil zigun Abelen ordez».
26 Setek ere semea izan zuen, Enox izenekoa. Orduan hasi ziren Jaunaren izena gurtzen
.
Adamengandik Noerenganainoko patriarkak
5
1 Hau da Adamen ondorengoen izen-zerrenda
. Jainkoak gizakia egin zuenean, bere irudiko egin zuen.
2 Gizaseme eta emakume egin zituen, bedeinkatu eta «gizaki
» eman zien izen egin zituen egun berean.
3 Ehun eta hogeita hamar urte zituela, Adamek semea izan zuen, bere antz eta irudikoa, eta Set eman zion izen. 4 Set izan zuenetik, beste zortziehun urtez bizi izan zen, eta seme-alabak izan zituen. 5 Beraz, guztira bederatziehun urte bizi izan ondoren, hil egin zen.
6 Ehun eta bost urte zituela, Setek Enox izan zuen. 7 Enox izan zuenetik, beste zortziehun eta zazpi urtez bizi izan zen, eta seme-alabak izan zituen. 8 Beraz, guztira bederatziehun eta hamabi urtez bizi izan ondoren, hil egin zen.
9 Laurogeita hamar urte zituela, Enoxek Kenan izan zuen. 10 Kenan izan zuenetik, beste zortziehun eta hamabost urtez bizi izan zen, eta seme-alabak izan zituen. 11 Beraz, guztira bederatziehun eta bost urtez bizi izan ondoren, hil egin zen.
12 Hirurogeita hamar urte zituela, Kenanek Mahalalel izan zuen. 13 Mahalalel izan zuenetik, beste zortziehun eta berrogei urtez bizi izan zen, eta seme-alabak izan zituen. 14 Beraz, guztira bederatziehun eta hamar urtez bizi izan ondoren, hil egin zen.
15 Hirurogeita hamabost urte zituela, Mahalalelek Jered izan zuen. 16 Jered izan zuenetik, beste zortziehun eta hogeita hamar urtez bizi izan zen, eta seme-alabak izan zituen. 17 Beraz, guztira zortziehun eta berrogeita hamabost urtez bizi izan ondoren, hil egin zen.
18 Ehun eta hirurogeita bi urte zituela, Jeredek Henok izan zuen. 19 Henok izan zuenetik, beste zortziehun urtez bizi izan zen, eta seme-alabak izan zituen. 20 Beraz, guztira bederatziehun eta hirurogeita bi urtez bizi izan ondoren, hil egin zen.
21 Hirurogeita bost urte zituela, Henokek Matusalem izan zuen.
22 Matusalem izan zuenetik, beste hirurehun urtez bizi izan zen, Jainkoak nahi bezala jokatuz, eta seme-alabak izan zituen. 23 Beraz, guztira hirurehun eta hirurogeita bost urtez bizi izan zen. 24 Jainkoak nahi bezala jokatuz bizi izan zenez gero, behin batean desagertu egin zen, Jainkoak eramanik
.
25 Ehun eta laurogeita zazpi urte zituela, Matusalemek Lamek izan zuen. 26 Lamek izan zuenetik, beste zazpiehun eta laurogeita bi urtez bizi izan zen, eta seme-alabak izan zituen. 27 Beraz, guztira bederatziehun eta hirurogeita bederatzi urtez bizi izan ondoren, hil egin zen.
28 Ehun eta laurogeita bi urte zituela, Lamekek semea izan zuen, 29 eta Noe
eman zion izen. Honela zioen: «Honek kontsolatuko gaitu, Jaunak madarikaturiko lurra lantzeak dakarzkigun ahalegin eta nekeetatik». 30 Noe izan zuenetik, beste bostehun eta laurogeita bost urtez bizi izan zen, eta seme-alabak izan zituen. 31 Beraz, guztira zazpiehun eta hirurogeita hamazazpi urtez bizi izan ondoren, hil egin zen.
32 Bostehun urte zituela, Noek Sem, Kam eta Jafet izan zituen.

 Uholdea (6,1–9,17)
Gizakien gaiztakeria
6
1 Gizakiak munduan ugaltzen hasi ziren eta alabak izan zituzten. 2 Jainkoaren semeek
, gizakien alabak ederrak zirela ikusirik, haien artetik hautatu eta emaztetzat hartu zituzten.
3 Orduan, Jaunak esan zuen: «Ez diot neure bizi-arnasa betiko utziko gizakiari, haragi hutsekoa
denez gero. Horregatik, ehun eta hogei urteko muga jarriko diot haren bizitzari».
4 Jainkoaren semeek gizakien alabekin batu eta haurrak izan zituztenean, baita geroago ere, baziren erraldoiak
munduan: antzinako heroiak dira hauek, izen handikoak.
5 Ikusi zuen Jaunak handituz zihoala munduan gizakiaren gaiztakeria eta honen burubide guztiek txarrera jotzen zutela beti.
6 Damutu zen Jauna gizakia egin izanaz eta, bihozmindurik,
7 esan zuen: «Desagerrarazi egingo dut mundutik egin dudan gizakia, eta gizakia ez ezik, baita abereak, narrastiak eta zeruko hegaztiak ere, damu bainaiz hauek egin izanaz».
8 Baina Noe begiko izan zuen Jaunak.
Noek ontzia egin
9 Hona hemen Noeren historia.
Gizon zuzena zen Noe eta akatsik gabea bere garaikoen artean. Jainkoak nahi bezala jokatzen zuen.
10 Hiru seme izan zituen: Sem, Kam eta Jafet.
11 Mundua gaiztakeriaz eta indarkeriaz betea zegoen, 12 den-denek jokaera makurra baitzeramaten. Jainkoak, mundua hain gaiztotua ikustean, 13 esan zion Noeri: «Izaki oro suntsitzea erabaki dut, gizakien erruz indarkeriaz betea baitago mundua; gizakia eta mundua, biak suntsituko ditut.
14 «Egizu zeuretzat ontzi bat erretxina-egurrez
. Antolatu gelak barruan eta estali bikez barrutik eta kanpotik. 15 Hona zein neurritakoa egingo duzun: ehun eta berrogeita hamar metro luze, hogeita bost metro eta erdi zabal, eta hamabost metro eta erdi gora. 16 Sabaiez estaliko duzu, gailurretik hegalera metro eta erdiko jaitsiera emanez. Alboan atea jarriko diozu. Hiru solairu izango ditu
.
17 «Nik uholdea bidaliko dut mundura, zerupeko bizidun guztiak suntsitzeko. Munduko izaki guztiak hilko dira.
18 Baina zurekin ituna eginen dut.
«Sar zaitezte ontzian emaztea eta biok, baita zure semeak ere emazteekin.
19 Animali mota bakoitzetik bikotea, ar-emeak, sartuko duzu, zurekin batera bizirik iraun dezaten. 20 Hegazti-, abere- eta narrasti-mota bakoitzetik bina sartuko dira zurekin, bizirik iraun dezaten. 21 Elikagai guztietatik bildu, zer jan izan dezazuen».
22 Jainkoak agindu guztia egin zuen Noek zehatz-mehatz.
Noe ontzian sartu
7
1 Jaunak esan zion Noeri: «Sar zaitez ontzian zeure etxeko guztiekin, zu beste gizon zuzenik ez baitut ikusi zure garaikideen artean.
2 Har itzazu zeurekin zazpina bikote, ar-emeak, legez kutsatu gabeko
diren abereen artetik, eta bikote bana, ar-emeak, kutsatuak direnen artetik.
3 Zeruko hegaztietatik ere zazpina bikote, ar-emeak, hauen arrazak munduan iraun dezan. 4 Zazpi egunen buruan euria bidaliko dut lurrera berrogei egun eta berrogei gauez, egin dudan izaki oro suntsitzeko».
5 Noek Jaunak agindu guztia egin zuen. 6 Seiehun urte zituen uholdea gertatu zenean.
7 Uholdea hasi baino lehen, ontzian sartu zen bere emazte, seme eta errainekin batera.
8 Abere kutsatu gabe eta kutsatu, hegazti eta lurrean narraska dabiltzan guztietatik, 9 bikote bana sartu zen ontzian Noerekin batera, Jainkoak agindu bezala.
10 Zazpi egunen buruan uholdea hasi zen.
Uholdea
11 Noeren bizitzako seiehungarren urtean, bigarren hilaren hamazazpian, lur azpiko itsasoaren iturri guztiak lehertu ziren eta zeruko atexkak
ireki.
12 Euri-jasa izan zen berrogei egun eta berrogei gauez.
13 Egun hartan bertan sartu zen Noe ontzian bere seme Sem, Kam eta Jafetekin, bere emazte eta errainekin. 14 Sartu ziren, baita ere, mota guztietako abere eta piztiak, lurreko narrasti eta hegaztiak. 15 Bizidun guztiak binaka sartu ziren ontzian Noerekin batera, 16 mota bakoitzetik arra eta emea, Jainkoak Noeri agindu bezala. Gero, Jaunak ontziko atea itxi zuen.
17 Berrogei egunez iraun zuen uholdeak. Gora egin zuten urek eta ontzia lurretik jaso zuten. 18 Urak gero eta handiago eta indartsuago ziren, eta ontzia ur gainean zebilen.
19 Hain uholde handia izan zen, ezen zerupeko mendi-gailurrik garaienak ere estali baitzituen. 20 Eta oraindik ere zazpi metro gorago igo ziren urak.
21 Bizidun guztiak hil ziren: narrastiak, hegaztiak, abereak eta piztiak, eta lurrazalean mugitzen den oro, eta gizaki guztiak. 22 Lehorrean bizi-arnasa zuen oro hil zen. 23 Munduko izaki guztiak, bada, suntsitu ziren: gizakietatik hasi eta abere, narrasti eta zeruko hegazti guztietaraino. Ez zen gelditu Noe eta beronekin ontzian zirenak besterik.
24 Ehun eta berrogeita hamar egunez iraun zuen uholdeak.
Uholdearen amaiera
8
1 Gogoratu zen Jainkoa Noe eta beronekin ontzian ziren piztia eta abere guztiez: haizea bidali zuen, eta urak jaisten hasi ziren. 2 Lur azpiko itsasoaren iturriak eta zeruko atexkak itxi ziren eta euria atertu. 3 Poliki-poliki atzera egin zuten urek lurrazaletik. Ehun eta berrogeita hamar egunen buruan jaitsiak ziren urak, 4 eta, zazpigarren hilaren hamazazpian, ontzia Ararat
mendi gainean kokatu zen. 5 Urak gutxituz joan ziren hamargarren hila arte; hilaren lehen egunean mendi-gailurrak agertu ziren.
6 Berrogei egunen buruan, Noek, berak egindako ontziko leihoa irekiz, 7 belea bidali zuen. Hau atera eta joan eta etorri ibili zen, lurreko urak lehortu arte.
8 Ondoren, usoa bidali zuen, urak lurrean gutxitu ote ziren jakiteko. 9 Baina usoa, bere hankak non pausaturik ez eta, ontzira itzuli zen, oraindik ura baitzegoen lurrazalean. Noek, eskua luzatuz, usoa hartu eta ontzi barrura sartu zuen.
10 Beste zazpi egun itxaron eta berriro bidali zuen usoa ontzitik. 11 Arratsean etorri zitzaion, olibondo-adartxo moztu berria mokoan zekarrela. Hortik jakin zuen Noek urak gutxitu zirela lur gainean. 12 Beste zazpi egun itxaron eta usoa bidali zuen; oraingoan ez zen itzuli.
13 Beraz, Noeren bizitzaldiko seiehun eta batgarren urtean, lehen hilaren lehen egunean, lehortu ziren urak. Noek ontziko estalkia zabaldu eta lurrazala lehor ikusi zuen. 14 Bigarren hilaren zazpian zen hori.
15 Orduan, Jainkoa mintzatu zitzaion Noeri: 16 «Irten zaitez ontzitik emazte, seme eta errainekin. 17 Atera zeurekin dituzun bizidun guztiak ere: hegazti, abere eta narrasti guztiak. Zabal bitez munduan, sortu umeak eta ugaldu».
18 Atera zen Noe bere emazte, seme eta errainekin. 19 Atera ziren ontzitik bizidun guztiak ere: abere, hegazti eta narrastiak.
Noek erre-opariak eskaini Jainkoari
20 Noek aldarea eraiki zion Jaunari, eta, kutsatu gabeko abere eta hegazti batzuk harturik, erre-oparitzat eskaini zituen aldarean. 21 Jaunak, oparien lurrina atseginez usnatuz, bere baitarako esan zuen: «Ez dut berriro mundua madarikatuko gizakia dela eta; egia da okerrera jarria dagoela gizakia gaztetandik, baina ez ditut bizidunak berriro suntsituko, orain egin dudan bezala.

22 «“Lurrak diraueino,
ereiteak eta uzta-biltzeak,
hotzak eta beroak,
udak eta neguak,
egunak eta gauak
ez dute behin ere huts egingo”».
Jainkoak ituna egin Noerekin
9
1 Jainkoak Noe eta beronen semeak bedeinkatu zituen, esanez: «Sortu umeak, ugaldu eta bete lurra.
2 Zuen beldur-ikara izango dute abereek eta zeruko hegaztiek; lurreko narrastiak eta itsasoko arrainak zuen esku uzten ditut.
3 Bizi eta mugitzen den guztitik jan dezakezue; lehenago landareak bezala, den-dena ematen dizuet.
4 Baina ez duzue haragia odolarekin jango, odolean baitago bizia.
5 Horregatik, zuen odolaren, hau da, zuen biziaren, kontu eskatuko diet abereei, eta bere lagun hurkoaren biziaren kontu gizakiari.

6 «“Giza odola isuriko duenari
giza eskuak isuriko dio berea,
Jainkoak bere irudiko
egin baitu gizakia.
7 Zuek sortu umeak, ugaldu,
zabaldu munduan
eta bete ezazue jendez”».

8 Jainkoak Noeri eta beronen semeei esan zien, gainera: 9 «Ituna egiten dut zuekin eta zuen ondorengoekin,
10 baita zuekin dituzuen bizidun guztiekin ere: hegazti, abere eta piztiekin, ontzitik atera diren guztiekin. 11 Hona ematen dizuedan itun-hitza: ez duela uholdeak berriro bizidunik hondatuko, ez dela aurrerantzean mundua suntsituko duen uholderik izango».
Ostadarra
12 Hau ere esan zien Jainkoak: «Hau da zuei eta zuen artean bizi diren bizidun guztiei belaunez belaun eta betiko ematen dizuedan itun-hitzaren ezaugarria: 13 neure ostadarra ezartzen dut hodeien artean, eta nire eta munduaren arteko itunaren seinale izango da.
14 «Nik zerua lainotzean, ostadarra azalduko da hodeietan; 15 orduan, zuei eta bizidun guztiei emandako itun-hitz honetaz oroituko naiz: ez direla aurrerantzean urak uholde bihurtuko, bizidun oro suntsitzeko. 16 Ostadarra hodeietan ikustean, bizidun guztiei betiko ematen diedan itun-hitz honetaz oroituko naiz».
17 Jainkoak esan zion Noeri: «Hau da, bada, lurreko bizidun guztiekin egiten dudan itunaren ezaugarria».
Noerengandik Abrahamenganaino (9,18–11,32)
Noe eta beronen semeak
18 Noerekin beronen semeok atera ziren ontzitik: Sem, Kam, Kanaanen aita, eta Jafet.
19 Noeren hiru seme hauetatik sorturiko ondorengoak munduan barrena hedatu ziren.
20 Noe nekazaria zen eta mahastia landatu zuen. 21 Ardoa edan zuen batean, mozkortu egin zen eta bere oihal-etxolaren erdian biluzik zegoen etzana.
22 Kanaanen aita Kamek, bere aita biluzik ikusirik, kanpoan ziren beste bi anaiei jakinarazi zien. 23 Sem eta Jafetek, soingaineko bat hartu, sorbaldan bien artean ipini eta, atzeraka joanez, aita biluzia estali egin zuten. Beste aldera begiratzen zutenez, ez zuten aita biluzik ikusi. 24 Ardoaren lozorrotik esnatu zenean, jakin zuen Noek bere seme gazteenak egin ziona. 25 Orduan, esan zuen:

«Madarikatua Kanaan: izan bedi
bere senideen esklaboen esklabo».

26 Esan zuen, gainera:

«Bedeinkatua Jauna,
Semen Jainkoa!
Izan bedi Kanaan Semen esklabo!
27 Jainkoak zabal egin
beza Jafet!
Bizi bedi Semen oihal-etxoletan!
Izan bedi Kanaan Jafeten esklabo!»

28 Uholdearen ondoren, ehun eta berrogeita hamar urtez bizi izan zen Noe. 29 Guztira bederatziehun eta berrogeita hamar urtez bizi ondoren, hil egin zen.
Munduko herriak
(1 Kro 1,5-23)
10
1 Hauek dira Sem, Kam eta Jafeten, Noeren semeen, ondorengoak
, uholde ostean izan zituztenak.
2 Jafeten semeak Gomer, Magog, Madai, Jaban, Tubal, Mexek eta Tiras izan ziren.
3 Gomerren semeak, Axkenaz, Rifat eta Togarma.
4 Jabanen semeak, Elixa, Tarsis, kitiarrak eta rodatarrak. 5 Hauek uharte eta itsas hegira hedatu ziren.
Horiek izan ziren Jafeten ondorengoak; leinu eta herri bakoitzak bere lurraldea eta hizkuntza ditu.
6 Kamen semeak Kux, Mitzraim, Put eta Kanaan izan ziren.
7 Kuxen semeak, Seba, Habila, Sabta, Raema eta Sabteka.
Raemaren semeak, Saba eta Dedan.
8 Kuxek Nimrod izan zuen. Hau izan zen lehenengo gizon boteretsua munduan; 9 ehiztari aparta izan zen, eta hortik dator esaera: «Nimrod adinako ehiztari aparta». 10 Beronen erresumako hiriburuak Babel, Erek eta Akad izan ziren, guztiak Xinear
lurraldean. 11 Hemen du Axurrek bere jatorria. Axurrek hiri hauek eraiki zituen: Ninive, Rehobot-Ir, Kala 12 –hiri handia– eta Resen, Ninive eta Kala artean.
13 Mitzraimen semeak, ludtarrak, anamdarrak, lehabtarrak, naftuharrak, 14 patrostarrak, kasluharrak eta kaftortarrak; azken hauengandik datoz filistearrak.
15 Kanaanek Sidon, lehen-semea, eta Het izan zituen. 16 Kanaanengandik datoz besteok ere: jebustarrak, amortarrak, girgaxtarrak, 17 hibiarrak, arkitarrak, sindarrak, 18 arbadtarrak, tzemartarrak eta hamatarrak; gerora, barreiatu egin ziren kanaandar jatorrikoak. 19 Kanaandarren lurraldea Sidondik Gazaraino hedatzen zen Gerar aldetik; eta Sodoma, Gomorra, Adma eta Tzeboim aldetik Laxaraino.
20 Horiek izan ziren Kamen ondorengoak; leinu eta herri bakoitzak bere lurraldea eta hizkuntza ditu.
21 Semek ere, hebrear guztien aita eta Jafeten anaia nagusienak, izan zituen semeak: 22 Elam, Axur, Arpakxad, Lud eta Aram.
23 Aramen semeak Utz, Hul, Geter eta Max izan ziren.
24 Arpakxadek Xelah sortu zuen, eta Xelahek Eber. 25 Eberrek bi seme izan zituen: batak Peleg, hau da, «Zatiketa», zuen izena, bere garaian zatitu baitzen mundua; anaiak, berriz, Joktan.
26 Joktanen semeak Almodad, Xelef, Hatzarmabet, Jerah, 27 Hadoram, Uzal, Dikla, 28 Obal, Abimael, Xeba, 29 Ofir, Habila eta Jobab izan ziren. 30 Mexatik Zefar aldera dagoen lurraldean kokatu ziren, ekialdeko mendietan.
31 Horiek izan ziren Semen ondorengoak; leinu eta herri bakoitzak bere lurraldea eta hizkuntza ditu.
32 Horiek izan ziren Noeren semeen leinuak, nor bere ondorengo eta herrien arabera. Horiengandik sortu ziren herriak uholdearen ondoren eta hedatu munduan zehar.
